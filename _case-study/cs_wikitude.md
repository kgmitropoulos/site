## Η περίπτωση του ταξιδιωτικού οδηγού με χρήση επαυξημένης πραγματικότητας wikitude

Πρόκειται για έναν ταξιδιωτικό οδηγό που βασίζεται στην τεχνολογία της επαυξημένης πραγματικότητας και αρχικά υλοποιήθηκε για χρήση σε έξυπνα κινητά τηλέφωνα και αποτελεί μία από τις πρώτες κινητές εφαρμογές επαυξημένης πραγματικότητας. Τα έξυπνα κινητά τηλέφωνα, η επαυξημένη πραγματικότητα και η επίγνωση πλαισίου και τοποθεσίας στη συγκεκριμένη περίπτωση κάνουν δυνατή την ανάπτυξη τέτοιων εφαρμογών (Low Wei Shang et. all). 

Σύμφωνα με τους Julie Carmigniani et. all η επαυξημένη πραγματικότητα (Augment Reality - AR) ορίζεται σαν μία άμεση ή έμμεση πραγματικού χρόνου οπτική, του φυσικού περιβάλλοντος στο οποίο βρίσκεται ο χρήστης, η οποία ενισχύεται ή αλλιώς επαυξάνεται με εικονική πληροφορία που παράγεται από κάποιον ηλεκτρονικό υπολογιστή. 

Ο ταξιδιωτικός οδηγός Wikitude AR εμφανίστηκε το 2008 στις 20 Οκτωβρίου ως android εφαρμογή μαζί με το G1 Android phone. Η εφαρμογή βασίζεται στην τοποθεσία που βρίσκεται το κινητό τηλέφωνο για να λάβει από την ηλεκτρονική εγκυκλοπαίδεια Wikipedia σχετικές πληροφορίες και να τις παρουσιάσει στο χρήστη. Η παρουσίαση των πληροφοριών αυτών γίνεται με σχόλια επί της οθόνης του έξυπνου κινητού τηλεφώνου σύμφωνα με το περιβάλλον που βλέπει η camera. Οι πληροφορίες αυτές μπορεί να είναι περιγραφές μνημείων ονόματα δρόμων και άλλα. Επιπρόσθετα, ο χρήστης έχει τη δυνατότητα να λάβει επιπλέον περιεχόμενο από το διαδίκτυο για μια τοποθεσία που έχει επιλέξει. Η δυνατότητα του εντοπισμού της τοποθεσίας του κινητού τηλεφώνου του χρήστη παρέχεται από τον ενσωματωμένο δέκτη GPS του έξυπνου κινητού τηλεφώνου (Gerhard Schall et. all).

Από την πλευρά της διάδρασης η επαυξημένη πραγματικότητα, σε αντίθεση με την εικονική πραγματικότητα που βυθίζει το χρήστη στο εικονικό περιβάλλον, δεν απαιτεί την άμεση αλληλεπίδραση του χρήστη, αλλά προσθέτει εικονική πληροφορία στην όρασή του ώστε να έχει την εμπειρία πραγματικής και εικονικής πληροφορίας ταυτόχρονα (Julie Carmigniani et. all). 

Ο τύπος της αλληλεπίδρασης που χρησιμοποιείται στην επαυξημένη πραγματικότητα είναι αυτός της διάδρασης του ανθρώπου με το φυσικό περιβάλλον αρχικά, στην περίπτωσή μας στρέφοντας το έξυπνο κινητό τηλέφωνό του προς κάποιο αντικείμενο του φυσικού κόσμου, και στη συνέχεια μέσω του υπολογισμού αναγνωρίζεται το αντικείμενο του φυσικού κόσμου και παρουσιάζονται πληροφορίες του εικονικού κόσμου στην οθόνη του έξυπνου κινητού τηλεφώνου του χρήστη (Yoki Ariyana and Aciek Ida Wuryandari). Στην αλληλεπίδραση αυτή παίζουν ρόλο το πλαίσιο του χρήστη, η τοποθεσία του χρήστη, και ο προσανατολισμός του χρήστη.

Το πλαίσιο του χρήστη καθορίζεται από τον τύπο της εφαρμογής επαυξημένης πραγματικότητας που χρησιμοποιείται. Στην περίπτωση του Wikitude που είναι ένας ταξιδιωτικός οδηγός, το πλαίσιο του χρήστη έχει να κάνει με τη λήψη ταξιδιωτικών πληροφοριών για την τοποθεσία που επισκέπτεται.

Η τοποθεσία του χρήστη εντοπίζεται από τον ενσωματωμένο GPS δέκτη του έξυπνου κινητού τηλεφώνου του χρήστη ο οποίος μέσω του Παγκόσμιου Συστήματος Στιγματοθέτησης (Global Position System - GPS) υπολογίζει τη θέση του χρήστη και καθορίζεται η τοποθεσία στην οποία βρίσκεται.

Ο προσανατολισμός του χρήστη καθορίζεται από το αξελερόμετρο και την πυξίδα του έξυπνου κινητού τηλεφώνου του χρήστη ενώ το πιο σημαντικό ρόλο παίζει η camera του κινητού τηλεφώνου του χρήστη μέσω της οποίας αναγνωρίζονται τα αντικείμενα του φυσικού κόσμου και για τα οποία αναπαράγεται στην οθόνη του χρήστη η εικονική πληροφορία.

